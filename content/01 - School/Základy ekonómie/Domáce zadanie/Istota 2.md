Ďalším krokom vo výskume bolo určiť na základe odpovedí jednotlivých spotrebiteľov, ako vnímajú spotrebitelia ako celok opatrenia fiškálnej politiky. Po zozbieraní výsledkov sme vyhodnotili odpovede respondentov a následne ich medzi sebou porovnali.

---

Pri prvej otázke, týkajúcej sa aktuálnych opatrení vlády, sa respondenti zhodli na tom, že tieto opatrenia sú vo väčšine prípadov potrebné, avšak ocenili by, ak by niektoré opatrenia boli inak nastavené, ako napríklad nižšia DPH. Namiesto toho jeden respondent navrhol zníženie platov politikom, alebo zamestnávanie menej personálu, kde je to možné. Traja respondenti spomenuli, že by im tieto opatrenia vôbec nevadili, ak by vláda oznámila vopred, že sa niečo také chystá spraviť a bolo by potom vidieť výsledky, aký to malo vplyv.

---

Na druhú otázku, či by spotrebitelia pri zníženej dani z príjmu tieto peniaze skôr mali tendenciu usporiť alebo minúť, sa väčšina respondentov zhodla na tom, že by si tieto extra peniaze chcela usporiť, primárne z dôvodu zvýšenia daní alebo inflácie a taktiež istoty v prípade nejakej neočakávanej situácie. Iba jeden respondent by si aj viac míňal aj viac sporil, pretože si to rozdeľuje pomerom, nie konkrétnym množstvom peňazí. Taktiež len jeden respondent povedal, že by všetky tieto peniaze minul, pretože sporenie má nastavené a je s tým zatiaľ spokojný. Zvyšok respondentov by si tieto peniaze navyše všetky usporili.

---

Ohľadom tretej otázky, týkajúcej sa progresívnej dane z príjmu, nám presne polovica respondentov povedalo, že je to podľa nich skvelé opatrenie a druhá polovica, že je to veľmi limitujúce opatrenie. Respondenti, ktorí tvrdili, že progresívna daň z príjmu je dobré opatrenie, argumentovali tým, že by sa týmto spôsobom znížil rozdiel v príjmoch a ľudia by si tým pádom boli rovnejší, avšak pod podmienkou, že sa to správne nastaví, teda to nebude príliš limitujúce. Druhá časť respondentov, zastávajúca postoj, že to nie je dobré opatrenie sa opierala o názor, že to brzdí šikovnejších podnikateľov, ktorí sa snažia dosiahnuť čo najlepšie výsledky a teda majú vyššie príjmy.

---

Na štvrtú otázku, kde sme sa pýtali respondentov, čo by zmenili na fiškálnej politike, aby sa cítili finančne bezpečnejšie, nám navrhli viacero nápadov. Najčastejšie z nich sú, aby bola práca riadne ocenená, aby vláda informovala občanov včas vopred o zmenách vo fiškálnej politike, aby zvýšenie daní viditeľne zlepšilo kvalitu života a ocenili by, keby sa nezdaňovali operácie s peniazmi, ako bezhotovostné transakcie alebo výber z bankomatu. Jeden respondent taktiež navrhol zastropovanie DPH na aspoň na základné potraviny.

---

Keď sme sa spýtali respondentov, či zohľadňujú pri plánovaní svojej budúcnosti fiškálnu politiku, väčšina odpovedala, že nie, pretože nezarábajú dostatok peňazí, aby to spravilo veľký rozdiel v ich situácii. Iba jeden respondent berie fiškálnu politiku do úvahy pri príprave na budúcnosť, konkrétne zohľadňuje dane z príjmu a výšku DPH.

---

Ohľadom šiestej otázky, ktorej cieľom bolo zistiť, ktoré konkrétne opatrenia vplývajú na spotrebiteľov najviac, sme zistili, že na študentov by mal najväčší dopad štátny rozpočet a DPH, kvôli službám ako sú vlaky zadarmo a študentské zľavy, alebo DPH pretože sa týka každodenných nákupov. Na pracujúcich respondentov má podla nášho prieskumu veľký vplyv daň z príjmu, z dôvodu, pretože inak si nebudú môcť dovoliť, na čo sú teraz zvyknutí. Iba jeden respondent pri tejto otázke uviedol transakčnú daň, z dôvodu, že je podnikateľ a mesačne mu to spôsobí značnú škodu.

---

Pri siedmej otázke bolo skúmané, ako dobre poznajú spotrebitelia aktuálne opatrenia fiškálnej politiky. Až na jedného respondenta, všetci uvideli pri tejto otázke zvýšenie DPH. Polovica respondentov uviedla transakčnú daň, aj napriek tomu, že sa väčšiny priamo nedotýka. Taktiež polovica respondentov spomenula zvýšenú daň na knihy a väčšina z nich aj vedela, že sa toto opatrenie nakoniec zrušilo. Niektoré ďalšie ucedené opatrenia sú zvýšenie cien diaľničných známok, zníženie prídavkov na dieťa, zvýšenie DPH na ostatné potraviny a ďalšie.