Fiškálna politka, nazývaná aj rozpočtová politika, je spolu s finančnou politikou súčasťou väčšieho celku, a to hospodárskej politiky štátu. Hlavou úlohou hospodárskej politiky je napríklad určovanie cieľov ekonomického úsilia a parametrov ekonomického pohybu podľa konkrétnej ekonomickej situácie a politických podmienok a stanovovanie metód a nástrojov realizácie týchto cieľov. Fiškálna politika sa zameriava na využívanie štátneho rozpočtu na rôznych úrovniach. Štátny rozpočet je fond, ktorý porovnáva štátne príjmy a výdavky. Štát využíva rozpočtové prostriedky pre ovplyvňovanie investícií, urýchľovanie ekonomického rastu a stimulovanie rozvoja. Príjmy do štátneho rozpočtu pozostávajú primárne z daní, ako povinných platieb, ktoré odvádzajú fyzické na právnické osoby a inštitúcie. Výdavky štátneho rozpočtu sú primárne určené na udržiavanie štátnej správy, armády, polície, financovanie školstva, zdravotníctva a vedy a výskumu.

Ekonomiku je možné ovplyvniť pomocou zmien v štruktúre a rozsahu príjmov a výdavkov štátneho rozpočtu, ktoré sú určené na, základe pravidiel, ktoré prijal príslušný štátny orgán. Nástroje fiškálnej politiky sa rozdeľujú na dve kategórie, na zabudované stabilizátory a zámerné diskrétne opatrenia. Zabudované stabilizátory sú nástroje, ktoré v ekonomike pôsobia po prijatí automaticky. Pôsobia ako proticyklické regulátory. Funkciu zabudovaných stabilizátorov plní progresívna dôchodková daň, poistenie v nezamestnanosti, subvencie k cenám poľnohospodárskych produktov a štátny výkup poľnohospodárskych prebytkov. Zámerné diskrétne opatrenia vyžadujú jednorazové rozhodnutia štátneho orgánu. Do tejto skupiny patria zmena daňových sadzieb, zmeny v štruktúre vládnych výdavkov a zmeny vo veľkosti jednotlivých položiek rozpočtových výdavkov.

Podľa pôsobenia fiškálnej politiky sa rozlišuje na expanzívnu a reštriktívnu. Expanzívna fiškálna politika podporuje spotrebu a znižuje nezamestnanosť, avšak rastú cenové hladiny, ak sa skutočný produkt blíži k potenciálnemu. Reštriktívna fiškálna politika obmedzuje spotrebu a tým aj zvyšuje nezamestnanosť avšak napomáha k znižovaniu cenovej hladiny.

  

Cieľom tejto práce je zistiť, ako vplýva fiškálna politika na občanov Slovenska. Aby sme zistili, ako by sa spotrebitelia správali, ak by nastali určité zmeny vo fiškálnej politike a aké majú na ňu názory, spýtali sme sa viacerých ľudí set otázok, ktorý nám tieto informácie priblíži. Zber informácií prebiehal pomocou osobného rozhovoru, ako fyzicky, tak aj online, aby bolo možné diskutovať ja vyššej úrovni o daných témach. Spýtali sme sa našich respondentov 7 otázok, o ktorých sme následne viedli diskusiu.

Prvá otázka znejúca „Ako vnímate aktuálne fiškálne opatrenia vlády?“ bola zameraná na zistenie, ako vnímajú dnešnú situáciu pracujúci ľudia a na ich názor, či sú podľa nich tieto opatrenia užitočné alebo skôr zbytočné.

Druhá otázka, „Ako by ste reagovali na zníženie daní z príjmu?“, nám priblížila, ako sa spotrebitelia správajú, keď im sa im zrazu zvýši disponibilný dôchodok, teda či sú viac naklonení tieto peniaze minúť alebo usporiť.

Tretia otázka, „Aký je váš názor na progresívnu daň?“, bola určená na zistenie, aký názor majú rôzni ľudia na progresívnu daň a dôvod, prečo si myslia, že je toto opatrenie prospešné alebo neprospešné.

Štvrtá otázka, ktorá znela „Aké zmeny by ste navrhli v oblasti fiškálnej politiky, aby ste sa cítili finančne bezpečnejšie?“ nám pomohla zistiť, ktorých opatrení vlády týkajúcich sa fiškálnej politiky, sa ľudia boja najviac.

Piata otázka znejúca „Zohľadňujete fiškálnu politiku pri plánovaní svojich dlhodobých finančných cieľov?“ bola zameraná na získanie informácií o tom, či ľudia sledujú aktuálnu situáciu, či pri plánovaní svojej budúcnosti ju berú v ohľad a akým spôsobom to robia.

Šiesta otázka, „Aké konkrétne opatrenia fiškálnej politiky by vás najviac zasiahli?“, nám umožnila diskutovať o tom, ktoré opatrenia fiškálnej politiky majú najväčší vplyv, či už pozitívny alebo negatívny, na spotrebiteľov.

Siedma otázka, v znení „Vedeli by ste vymenovať niektoré nové opatrenia vlády?“, mala za cieľ zistiť, koľko ľudí si je vedomých nových zmien vo fiškálnej politike štátu. Pri spotrebiteľoch, ktorí sú oboznámení s týmito zmenami, sme zisťovali naviac aj hĺbku, do ktorej tieto opatrenia poznajú.

  

Ďalším krokom vo výskume bolo určiť na základe odpovedí jednotlivých spotrebiteľov, ako vnímajú spotrebitelia ako celok opatrenia fiškálnej politiky. Po zozbieraní výsledkov sme vyhodnotili odpovede respondentov a následne ich medzi sebou porovnali.

Pri prvej otázke, týkajúcej sa aktuálnych opatrení vlády, sa respondenti zhodli na tom, že tieto opatrenia sú vo väčšine prípadov potrebné, avšak ocenili by, ak by niektoré opatrenia boli inak nastavené, ako napríklad nižšia DPH. Namiesto toho jeden respondent navrhol zníženie platov politikom, alebo zamestnávanie menej personálu, kde je to možné. Traja respondenti spomenuli, že by im tieto opatrenia vôbec nevadili, ak by vláda oznámila vopred, že sa niečo také chystá spraviť a bolo by potom vidieť výsledky, aký to malo vplyv.

Na druhú otázku, či by spotrebitelia pri zníženej dani z príjmu tieto peniaze skôr mali tendenciu usporiť alebo minúť, sa väčšina respondentov zhodla na tom, že by si tieto extra peniaze chcela usporiť, primárne z dôvodu zvýšenia daní alebo inflácie a taktiež istoty v prípade nejakej neočakávanej situácie. Iba jeden respondent by si aj viac míňal aj viac sporil, pretože si to rozdeľuje pomerom, nie konkrétnym množstvom peňazí. Taktiež len jeden respondent povedal, že by všetky tieto peniaze minul, pretože sporenie má nastavené a je s tým zatiaľ spokojný. Zvyšok respondentov by si tieto peniaze navyše všetky usporili.